---
title: K večeři
contentType: poetry
---

<section>

… když pojednou se rozzpíval  
jak šerý ochořelý pták…

J. Čapek

Dvorem šerý pták,  
okoralé střechy, rozštěpy komínů.  
Uštknuté děti pláčí domů. Jiné,  
spánek rozražený, žalují, v rukou  
zkrvavělý klín. Tolik bití, napsat  
dopis, bití, slyšet bití. V kotcích  
divoké, tajné ramlování. V přístěnku  
hovor: — Je chladno. — Zima. —  
Dvůr opisuje šerý, smrtelně ochořelý pták.  
Trvá. Slyším jak trvá, napsat dopis,  
trvá, slyšet jak trvá, trvá.

</section>
