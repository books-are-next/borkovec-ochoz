---
title: ''
contentType: prose
---

<section>

## Srpen

Rok bez otav. Horký  
spáč zív. Zdvíhá se hlína.  
Řeklas: Zvěř, která

přichází ode mne k tobě,  
oslepla žízní.  
Odejdi do míst našich loží,  
do jména Zavláčení,  
vlož záda do puklin  
a sni tak zhluboka,  
dokud se neoplní vodou.

Pak dávej od svých ramen  
pít  
jako žena,  
a přece ne tak.

Prohlédlou nasyť solí  
od svých spánků  
a dobře odejdi,  
neboť napojena půjde za tebou,

neboť nasycena půjde za tebou,  
neboť  
o žízni a hladu

k tobě se přimkne  
a tebe zas obklopí,

můj pastýři,  
miláčku pastýři.

</section>
