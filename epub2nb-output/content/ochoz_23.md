---
contentType: prose
---

## Na břehu cesty     

  Na břehu cesty,  
na úpatí cesty  
  šněruji střevíce svých slov

    a je mi snít

  o několika krocích  
s hlavou zvrácenou,  
  soustředěných,  
    a tedy užaslých,

  ale boty jsou staré a nošené,  
jejich zpuchřelé řemínky  
  se rozpadají,  
    od zad mnou prostoupila závrať,  
    žena  
  s hořkými, zadrhávajícími ústy.

Zdvíhám se,  
  boty rozchlípené.

    Přeprchává déšť.

  Voda,  
stékající zanícenými stromy,  
  se mísí s hlínou,

bláto přimyká střevíce  
  k zmáčeným nohám

    a je mi udělat

  několik kroků,  
o této hodině,  
  dni,  
    tohoto raného adventu.
