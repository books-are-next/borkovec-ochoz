---
title: Zatmy
contentType: prose
---

Nad čtvrtí půlnoc. V hlavách postele  
nástěnné uřezané tělo. Odbíjí.  
— Ustel. — Ne. — Co ti je? —  
Rozhovor zhasne dřív —. Tma neúplná,

vynechávající, nepřesná. Let můry  
stromem dokroužen, opraven větrem.  
Náhlým. Ke stěně ruce. Nedosáhly.  
— Nejsi, jak bývals. — Kdy? —

Zvednout se, jít popaměti, shýbnout se, ptát.  
Rozvěštit hádanku, být sražen  
k nártům jiných záhad. Vracet se. Obejít stůl,  
mnout tvář, lehat si, vstávat.

Teď. Ten pravý okamžik, setrvat, lusknout prsty — plesknutí… prostydlé nohy: — Taková zima. Tobě  
není? —… pak výkřik… zjev… na stěně říhající  
lem… za oknem bílé vytřeštění…

Příběh cípů je krátký: Za stěnou  
prolévají něčí tělo. Cíp tělaprolití  
je první. Odněkud hádka, slovo: sotva,  
druhý cíp. Přes chodbu

typograf rozlamuje báseň, cíp černi, třetí.  
Jedna v noci. Probuzen zimou, téměř nepřikrytý,  
slyším: — Přišla jsem. — Roucho až k zemi, hůl  
a v rukojeti nůž. Táhlý, úplný.

Zatmy, zatmy, zatmy. Desítky  
rozhozených rukou, trs. Tvář uprostřed jančí.  
Krev z škrábance po těle rozrýsovaná.  
Uřknut tančí tu věštec.

— Pojď spát! — Vše ustrne. Bezchybný rys  
pozvolna vymokvává. V zelené pláštěnce přeprchne  
dítě, jeho záda. Zbývá se otočit:  
postel… a ona… rozštěpený pysk…

— Je chladno. — Zima. — Žhneš. —  
— Četls, co píší? — Ne, nechci to číst. —  
— Takovým tónem! — Polotemno,  
o stěnu opřen stůl, opřena postel, knihy, list.

— Jsi nemocná. — Ne. — Jsi. —  
— Proboha, nech mě na pokoji! —  
Opřeni lehce, letmo odloženi,  
v předsíni, šeru, v předpokoji.

Tma neúplná, nepřesná. Črtání,  
zlomky, lemy, cíp. Nůž nepřiložen.  
Zvednout se, shýbnout, ptát se:  
— Už? — Ne. — Kdy? —

Je přes půlnoc. Tma rozstrkaná  
náhle se svine v šeptající zjev.  
Teď… Trvá. Nerozumím ale.  
A ani nevím: šepot?… sípot?… řev?…
