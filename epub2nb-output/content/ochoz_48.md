---
title: 11\. II\.
contentType: poetry
---

<section>

Týdenní drmolení deště. Zakoktávání okapu.  
Beru zas kámen, rozrývám opál opaku  
dne, který končí. Už uvykle  
oklepu kamenný prach z rýh. Za oknem sníh  
mísí se s deštěm, zháší k zemi. Není.

Tma. Vryp za vrypem. To jediné, co zmohu.  
V umdleních luštit kostrbatý list.  
Odemknout děcku, které zadrhává  
(Poradit cestu? Něco jíst?), a cestu neznat,

k jídlu nemít nic. Nedočíst. Znovu.  
Za vrypem vryp. Pod židlí hysterický list,  
obtížné černé dítě kdesi, déšť, okap, drmolit…

</section>
