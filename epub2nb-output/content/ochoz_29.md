---
title: Deleatur
contentType: poetry
---

<section>

Co říct  
za touto zahradou, kůlnami, za vsí, v níž o věž  
opírá se noc, v bolestech hlavy a zubů trnoucí, záblá,  
mezi lehkými spánky polohu střídající: X, XI, XII;  
co říct za touto zahradou, kůlnami, kde  
na kosách a vylámaných hrábích, v koutech opřených,  
je tentýž čas: X, XI, XII, kde srna  
s vystřeleným světlem bloumá svůj kolový hon,  
za štěkotu psů, jista si;  
co říct za touto zahradou, kde  
stojím,  
desátá, jedenáctá, dvanáctá,  
očekávaje znamení, snad kruhu, snad trnitého,  
očekávaje prostě nějaké znamení; co říct, když  
oblohou jen hladcí ptáci, kreslící letem  
velká Deleatur?

</section>
