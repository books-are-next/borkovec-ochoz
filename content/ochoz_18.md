---
title: Vysečeným dvorem
contentType: prose
---

Vysečeným dvorem  
vynáší večer popel denních soust,  
při světle síňky,  
v němž hořké barvy můr  
zmlkají v tmu.

Srny, jež vcházejí tak jistě,  
uvyklé dlouhým létem,  
zvrhají síta nasušených hub  
— podivné křehké pasti,  
které jsem nakladl  
a nepomyslel.

 Už nepoznávám nic.  
Děs zvěře prchá jiným, chladným směrem.  
A úžas  
z horkých vytřeštěných těl  
vyslovím příliš brzy,  
příliš špatně.

Zůstanu sám.
